---
title: Praat dagelijks met jezelf
date: 2020-03-05 13:00 +0200
description: Als je dagelijks met jezelf praat wordt je een hoop wijzer.
---

Sinds begin dit jaar ben ik weer aan het _journallen_ geslagen, oftewel: elke dag reflecteren op de dag die geweest is door te schrijven in een journal. Ik deed het een paar jaar geleden regelmatig, maar het verdween gaande weg uit mijn routine. Evenals mediteren trouwens. En het niet eten van koekjes.

Afijn, sinds begin dit jaar _journal_ ik dus weer. Vooral om aan het begin van de dag wat verwachtingen voor mezelf scherp te zetten en aan het eind van de dag daarop te reflecteren. Lekker even alles van me af schrijven.

Het resultaat van in je journal schrijven is dat je jezelf beter leert kennen. Zo ontdekte ik in de afgelopen weken dat bepaalde gedachten steeds weer terug komen en dat ik toch meer gedaan krijg dan ik voor mijn gevoel heb gedaan. Ik gebruik de dagelijkse journal schrijfsels dan ook met veel nut in mijn wekelijkse review als ik terugkijk op de week.

Ik merk ook dat ik tot rust kom als ik de lopende problemen en uitdagingen in mijn leven beschrijf en zo voor me zie. Alsof ik ze echt uit mijn gedachte haal en in een app stop om later pas weer naar terug te keren.

Dat _journallen_ doe ik [met de app Day One](https://dayoneapp.com) (beschikbaar op iOS, Mac en Android). Ik heb ook even [de app Grid Diary](https://griddiaryapp.com) geprobeerd, maar de hippe interface was niks voor mij.

Day One heeft sinds vorig jaar ondersteuning voor templates en dat vind ik heel fijn. Niks is zo makkelijk als elke dag je eigen, steeds dezelfde, vragen te beantwoorden om zo tot diepere inzichten te komen. Een paar van de vragen die ik mezelf elke dag stel:

- Hoe voel ik me nu? (Ik beantwoord dit met een emoji en dan een korte beschrijving van mijn gevoel)
- Drie dingen die vandaag gebeurde
- Waar moest ik vandaag om lachen? 
- Wat ging er vandaag goed en waarom?
- Wat had ik beter kunnen doen?

Praat ook eens wat meer tegen jezelf en start met het schrijven in een journal. Of ga er lekker mee door als je het al doet.