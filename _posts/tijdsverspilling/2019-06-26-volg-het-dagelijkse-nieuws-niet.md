---
title: Volg het dagelijkse nieuws niet
date: 2019-06-26 20:00 +0200
image: https://reinierladan.nl/assets/burning-paper.jpg
description: Het dagelijkse nieuws heb je niet nodig om goed te functioneren in het leven, integendeel.
---

![Een krant in de brand](/assets/burning-paper.jpg)

In [mijn praatje over een medicijn tegen tijdsverspilling](https://reinierladan.nl/2019/06/06/medicijn-tegen-tijdsverspilling) benoem ik dat ik het dagelijkse nieuws niet volg. Als ik het hier met mensen over spreek denken ze gelijk dat ik de wereld wil negeren en vrij oppervlakkig door het leven wil gaan. 

Het tegendeel is waar: ik heb er goed over nagedacht wat het dagelijkse (breaking) nieuws mij eigenlijk te bieden heeft. Het is een (rare) vorm van entertainment gebleken, een verzadiging van mijn nieuwsgierigheid wat enorm veel tijd vrat.

Toch blijf ik wel bewust op de hoogte van zaken die incidenteel nieuws overstijgen omdat ieder mens keuzes moet maken in het leven waarbij dit soort informatie van pas komt. 

Zo kan 'nieuws' je helpen bij het kiezen van een hypotheek (welke bank investeert in evil shit, hoe staat de economie er voor) en bij het maken van keuzes over voeding, kleding en het doneren aan goede doelen kan het nieuws je helpen. Maar *incidenteel nieuws* helpt je hier niet mee.

Het volgen van nieuws dat 'incident-overstijgend' is doe ik op de volgende manieren:

- Met podcasts, want ze nemen vaak beter de tijd om een onderwerp uit te diepen dan andere vormen van media.
- Specifieke dagelijkse podcasts zoals [The Daily](https://www.nytimes.com/column/the-daily) en [NRC Vandaag](https://www.nrc.nl/rubriek/podcast-vandaag/). Ik luister ze niet allemaal, ik pik er de interessante onderwerpen uit.
- Nieuwsbrieven over specifieke onderwerpen via bijvoorbeeld [De Correspondent](https://decorrespondent.nl).
- [Blendle](https://blendle.nl). Daar weten ze namelijk de grote lijnen van het nieuws voor me uiteen te zetten in hapbare brokken.
- [Twitter](https://twitter.com). Als er echt iets belangrijks gebeurt dan weet mijn Twitter-ecosysteem het wel in mijn gezicht te duwen, daar hoef ik verder niks voor te doen. En ik volg een aantal journalisten waarvan ik wel alles wil lezen (bijvoorbeeld [@schellevis](https://twitter.com/schellevis) en [@danielverlaan](https://twitter.com/danielverlaan))

Dit doe ik nu al een aantal jaar zo en het bevalt me prima. Zelfs [de Guardian wil je met 10 overtuigende inzichten overtuigen van dit feit](https://www.theguardian.com/media/2013/apr/12/news-is-bad-rolf-dobelli), dus waar wacht je nog op?