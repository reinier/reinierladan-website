---
title:  "Het probleem met positive feedback loops"
date: 2019-04-17 15:00 +0200
image: https://reinierladan.nl/assets/mercedesf1.jpg
description: Een positieve terugkoppeling pakt niet altijd positief uit. Sterker nog, ze kunnen een hoop ellende veroorzaken.
---

![Mercedes Formule1 auto](https://reinierladan.nl/assets/mercedesf1.jpg)

Ik leerde erg veel over _positive_ en _negative feedback loops_ (in het Nederlands: positieve/negatieve terugkoppeling) door [deze video over de huidige ‘oneerlijke’ staat van Formule 1](https://youtu.be/QiS_FK9FEz4). Zo besefte ik door de video dat een positieve terugkoppeling niet persé een positief resultaat heeft. Een positieve terugkoppeling is kort gezegd een proces waarin het proces versterkt wordt door de uitkomst van datzelfde proces. En daar kan de uitkomst best negatief van uitpakken.

Een negatieve terugkoppeling heeft juist een nulstaat als uitkomst en brengt alles altijd weer terug naar een evenwichtige situatie. Het in stand houden van lichaamstemperatuur is een voorbeeld van een negatieve terugkoppeling. Als je het koud hebt ga je trillen waardoor je lichaam opwarmt. Als je het warm hebt ga je zweten wat je lichaam weer afkoelt.

Terug naar de positieve terugkoppeling. In de F1 zorgt die terugkoppeling er namelijk voor dat er maar 1 a 2 topteams zijn die constant alle prijzen weten te pakken. Als je namelijk wint krijg je meer geld om weer te investeren in het volgende seizoen. En je had al een voorsprong waardoor je voorsprong alleen maar groter wordt. Dit kan uiteindelijk weer rechtgetrokken worden door regelgeving, maar daar is dus een aanpassing van buitenaf voor nodig. In het systeem zelf zit een positieve terugkoppeling waarvan de uitkomst negatief is.

Ik heb het vermoeden dat er in heel veel situaties en omstandigheden positieve terugkoppelingen besloten liggen die blijvende ellende veroorzaken.




