# Boekentip: Broken Earth Trilogy

![Broken Earth trilogy boeken](/assets/drie-tools/broken-earth-trilogy.jpg)

Als een recent geschreven fantasyboek een hoge rating op [Goodreads](https://goodreads.com) krijgt dan markeer ik die daar vaak als ‘want to read’. Komt het boek vervolgens ergens naar voren in een podcast of een artikel dan wordt er een tellertje in m’n hoofd verhoogd. Als het dan vervolgens tijd is om aan een nieuw boek te beginnen dan borrelt zo’n boek vanzelf naar boven als ik door m'n 'want to read' lijst loop.

Zo gebeurde het ook met [The Fifth Season van N K Jemisin](https://www.goodreads.com/book/show/19161852-the-fifth-season), het eerste deel in [de trilogie The Broken Earth](https://www.goodreads.com/series/112296-the-broken-earth) en _dit boek is waarom ik Fantasy en Science Fiction lees_. Je krijgt een enorme metafoor voorgeschoteld van zaken die zich in onze maatschappij afspelen maar die in deze mate van heftigheid te absurd zouden zijn als ze zich in onze eigen wereld zouden voltrekken.

Het boek verscheurt je hart, geeft je hoop, zet je aan het denken over allerlei aspecten van onze samenleving en de manier waarop we omgaan met de aarde. De karakters voelen echt aan en krijgen lekker veel tijd om zich te ontwikkelen.

_Het verhaal in het kort:_ In een wereld waar niemand meer let op de enorme kristallen die in de lucht zweven komt Essun thuis en ziet haar zoontje dood op de grond liggen. Haar man is er vandoor en heeft hun dochter ontvoerd. Ze zal hemel en aarde bewegen om haar dochter weer terug te krijgen. Dit alles terwijl de wereld aan de rand van de afgrond staat door de heftigste natuurramp in decennia.

Het gebeurt eigenlijk nooit dat ik na het lezen van een boekenserie gelijk weer van vooraf aan wil beginnen. Dat had ik hier wel, gelijk een gevoel van heimwee na het lezen van de laatste bladzijde. Het is Science Fiction en Fantasy tegelijk en ik heb nog nooit iets soortgelijks gelezen. Een unieke serie op allerlei vlakken.

Alledrie de boeken in de reeks hebben een [Hugo award](http://www.thehugoawards.org/) gewonnen. Dat zegt ook wel wat natuurlijk. Heb je de boeken al gelezen dan vind je deze interviews met de auteur vast en zeker interessant:

- [Sword & Laser Podcast #299 - NK Jemisin Says FanFic Makes Good Practice](http://swordandlaser.com/home/2017/7/5/sl-podcast-299-nk-jemisin-says-fanfic-makes-good-practice)
- [Geek’s Guide To The Galaxy 165. - N. K. Jemisin, author of The Fifth Season ](https://castro.fm/episode/ZpORlm)

Heb je de boeken niet gelezen dan is sowieso deze acceptance speech van de auteur de moeite van het kijken waard:

- [N.K. Jemisin's 2018 Hugo Award Best Novel acceptance speech](https://www.youtube.com/watch?v=8lFybhRxoVM&feature=share)

Ga ze lezen, begin hier:

- [bol.com: The Fifth Season, N. K. Jemisin](https://www.bol.com/nl/f/the-fifth-season/9200000040462242/)
